---
title: Tribidrag
description: Vitigno | Varietà di origine Croata che ha trovato grande successo nel sud Italia e in California, capace di produrre vini tra i più robusti al mondo
published: true
date: 2021-09-06T16:37:35.548Z
tags: 
editor: markdown
dateCreated: 2021-09-06T09:35:25.456Z
---

# Tribidrag

## Bacca
Nera

## Sinonimi
[Kaštelanski](/vitigni/bacca-nera/kastelanski), [Kratošija](/vitigni/bacca-nera/kratošija), [Morellone](/vitigni/bacca-nera/morellone), [Pribidrag](/vitigni/bacca-nera/pribidrag), [Primaticcio](/vitigni/bacca-nera/primaticcio),
[Primitivo](/vitigni/Italia/primitivo), [Uva di Corato](/vitigni/bacca-nera/uva-di-corato), [Zagarese](/vitigni/bacca-nera/zagarese), [Zinfandel](/vitigni/Croazia/bacca-nera/tribidrag)

## Omonimi
> Si dicono omonimi due vitigni geneticamente differenti ma che erano considerati identici prima dell'avvento dell'analisi genetica
{.is-info}

[Blatina](/vitigni/Croazia/bacca-nera/tribidrag), [Crljenak Crni](/vitigni/bacca-nera/crljeank-crni), [Plavac Mali](/vitigni/bacca-nera/plavac-mali), [Vranac](/vitigni/bacca-nera/vranac)

## Origini e parentele
Il vitigno conosciuto in Italia come "Primitivo" e negli Stati Uniti con "Zinfandel" è originario della Dalmazia (Croazia), dove è conosciuto con il nome "Tribidrag".

### Origine del Primitivo
Il primo riferimento con il nome italiano risale al 1799 ad opera di Francesco Filippo Indellicati, parroco di Gioia del Colle (BA), che ha documentato il ritrovamento di un vitigno dalla maturazione particolarmente precoce. Indellicati battezzò la "nuova" varietà scoperta "Primativo" dal latino "primativus", nel senso di "il primo a maturare". 

Indellicati propose il nuovo vitigno ai coltivatori locali, che lo diffusero in tutta la parte meridionale della provincia di Bari, fino alle soglie della provincia di Taranto.

Lo spelling "Primitivo" è circa un secolo più tardo.

### Origine dello Zinfandel
Il vitigno più famoso e importante della California, lo Zinfandel è stato per molto tempo ritenuto autoctono, più per motivi di orgoglio nazionale che scientifici (la vite non è una specie autoctona delle americhe).

Più verosimilmente, l'introduzione dello Zinfandel è avvenuta a metà del XIX secolo da parte di Agoston Haraszthy, un immigrato ungherese che avrebbe trapiantato in America oltre 300 varietà di vite.

Alternativamente, il vitigno è stato introdotto  nei primi anni del XIX secolo insieme alla collezione di varietà di vite Schönbrunn, che comprendeva tutte le varietà coltivate nei territori dell'impero Asburgico.

La prima occorrenza dello spelling attuale risale comunque al 1852 e si trova in una lettera del coltivatore John Fisk Allen ad una rivista del settore. L'etimologia di "Zinfandel" non è avvolta nel mistero.

### Identificazione di Zinfandel e Primitivo
La scoperta del fatto che le due varietà erano in realtà identica risale al 1967. Il patologo Austin Goheen, in visita in Puglia, si accorse che un vino locale (il Primitivo) era molto simile allo Zinfandel e chiese di poter analizzare degli esemplari delle uve da cui era prodotto. 

Nel 1972 alcuni studiosi dell'Università della California confermarono che la morfologia delle due varietà non era distinguibile. Nel 1975 Wade Wolfe (candidato PhD per l'università della California), dimostrò che le due varietà possedevano gli stessi isoenzimi (l'analisi genetica non era disponibile). 

Alla diffusione della notizia dell'identità delle due varietà inizio la cosidetta "battaglia dello Zinfandel" tra i produttori pugliesi e quelli californiani: i primi infatti avevano da pochi anni iniziato a commercializzare vini a base di Primitivo negli Stati Uniti con il nome di "Zinfandel", scatenando le proteste dei colleghi californiani. 

Nel 1985 il BATF (autorità americana competente in materia di bevande alcoliche) stabilì che "Primitivo" e "Zinfandel" non potevano essere utilizzati come sinonimi per mancanza di evidenze scientifiche sufficientemente convicenti.

Il provvedimento era ovviamente destinato a scontrarsi con i risultati dell'analisi genetica, che sarebbero arrivati nel 1994 grazie al lavoro di Carole Meredith e John Bowers, altri due studiosi dell'Università della California. A seguito della pubblicazione di questi risultati, nel 1999 l'Unione Europea ha stabilito che i produttori europei possono utilizzare il nome "Zinfandel". Il reclamo presentato nel 2000 dal BATF contro la decisione dell'Unione Europea è stato respinto; le autorità europee e americane non sono ancora giunte ad un accordo condiviso. Negli Stati Uniti, comunque, si trovano dei vini prodotti con uve Primitivo in Italia e commercializzati come "Zinfandel".

### La scoperta dell'origine croata
L'origine croata del Primitivo era suggerita dall'esistenza del sinonimo "Zagarese", utilizzato nel sud Italia. 

A metà degli anni '70 Franco Lamberti (studioso dell'Università di Bari) ipotizzò che Primitivo e Zinfandel corrispondessero al vitigno Plavac Mali, confutando la sua stessa ipotesi dopo l'analisi degli isoenzimi delle due varietà, pubblicata nel 1982.

Nonostante la confutazione, negli anni '80 si registrò una secona "Battaglia dello Zinfandel" negli Stati Uniti, questa volta tra coltivatori californiani e croati.

Poiché, però, la questione scientifica era ancora aperta una volta disponibile l'analisi genetica Carole Meredith (la stessa studiosa che aveva dimostrato l'identità Zinfandel/Primitivo) iniziò una collaborazione con studiosi croati, che le inviavano esemplari di vitigni croati "sospetti" da confrontare con lo Zinfandel. Queste ricerche, note come "Zinquest", portarno all'identificazione del Primitivo/Zinfandel con il Crljenak Kaštelanski (nel 2001) e successivamente con il Pribidrag (nel 2002).

Infine, nel 2011, l'analisi genetica ha stabilito l'identità con il Tribidrag, che tra tutti i sinonimi è quello più antico. I primi riferimenti risalgono infatti al XVI sec. L'etimologia di "Tribidrag" corrisponde a quella di "Primitivo":  "πρωι καρπoζ" significa infatti "maturazione precoce". 


## Caratteristiche viticole
- elevata produttività 
- adatto a terreni poco fertili
- maturazione precoce
- maturazione asincrona (Zinfandel)

## Diffusione geografica
La regione in cui la coltivazione del Tribidrag ha ottenuto maggior successo in termini quantitativi è sicuramente la California: nel 2008 gli ettari dedicati erano circa 20000.

In Italia il Primitivo è diffuso quasi esclusivamente in Puglia, in particolare nelle Province di Bari, Taranto e Lecce. A partire dagli anni' 90 la superficie dedicata alla coltivazione del Primitivo si è ridotta, fino a raggiungere i circa 8000 ettari odierni (da qusi 18000). Fino ai primi anni 2000 il Primitivo pugliese era utilizzato prevalentemente per produrre mosti da taglio, utilizzati per aumentare il contenuto alcolico/zuccherino dei vini prodotti nel nord Italia.

A seguito dell'identificazione di diverse varietà locali con il Primitivo/Zinfandel, in Croazia si è assistito ad un aumento esponenziale delle coltivazioni che da 22 alla fine del XX secolo sono passate alle 200.000 attuali. 

Esistono produttori di vino a base di Tribidrag anche in Francia (un solo produttore: [Domaine de l'Arjolle](/produttori/francia/languedoc-roussillon/domaine-de-larjolle)), Montenegro, Israele, Sud Africa e Australia.

## Caratteristiche enologiche
Produce vini ricchi di alcol e robusti, con potenti sentori fruttati ed eterei, molto morbidi e poco tannici. 
